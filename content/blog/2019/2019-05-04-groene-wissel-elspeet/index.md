---
title: "Groene Wissel Elspeet"
date: "2019-05-04"
author: "Kees de Bruin"
categories:
    - "wandelen"
tags:
    - "groene wissel"
    - "elspeet"
images:
-   src: "img/20190503-gw-elspeet-0107-1.jpg"
---

De weersverwachtingen (zonnig en droog) klopten niet helemaal als ik op weg naar Elspeet de ruitenwissers vol aan moet zetten vanwege de regen. Maar eenmaal in Elspeet is het al weer droog en rond kwart voor acht ga ik op pad voor de [Groene Wissel](https://www.wandelzoekpagina.nl/wandeling/groene-wissel-elspeet/13736/) wandeling van 21 kilometer rond Elspeet.

Maar na nog geen 10 minuten begint het weer te regenen maar dit is gelukkig maar van korte duur. Ook duik ik al snel het bos in waar het gelukkig meevalt met de hoeveelheid water die uit de bomen valt. Na een klein stukje door het bos kom ik uiteindelijk bij de Elspeetse Heide. Het is nog vroeg in het jaar dus de heide staat er nog een beetje troosteloos bij maar met het zonnetje erbij blijft het toch een prachtig gezicht.

{{< img src="img/20190503-gw-elspeet-0019-1.jpg" >}}

Lopend langs de rand van de heide kom ik aan bij het Leuvenumse Bos. Het is hier nog heerlijk rustig en ondanks de vele sporen van groter wild, laten alleen de vogels zich uitbundig horen en zien. Als ik bij de Leuvenumse Beek kom, begint het weer te regenen en schuilend onder de bomen neem ik maar even een korte pauze. Als het na een minuut of 5 weer gestopt is met regenen, loop ik langs de beek verder en over Landgoed Leuvenum om uiteindelijk bij het kasteel van Staverden uit te komen.

{{< img src="img/20190503-gw-elspeet-0082-1.jpg" >}}

Met een heerlijk zonnetje en een dreigende lucht neem ik even een pauze om wat te eten en te drinken. Helaas staat het kasteel voor een deel in de steigers en na een korte wandeling door de tuin ga ik verder via Landgoed Staverden weer terug richting Elspeet. Na de bossen van het landgoed loop ik door het boerenland van de Kleine Kolonie en een klein heideveld weer de bebouwde kom van Elspeet in. Nog even langs molen De Hoop en dan ben ik weer terug bij de parkeerplaats bij de Hervormde Kerk.  

{{< folder-gallery src="img" >}}