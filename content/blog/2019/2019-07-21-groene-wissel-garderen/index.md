---
title: "Groene Wissel Garderen"
date: "2019-07-21"
author: "Kees de Bruin"
description: "Wandelen in het Speulder- en Sprielderbos"
categories:
    - "wandelen"
tags:
    - "groene wissel"
    - "speulderbos"
    - "sprielderbos"
    - "garderen"
images:
-   src: "img/20190721-gw-garderen-0024-1.jpg"
---

Het is al weer een paar weken geleden en dus de hoogste tijd om weer eens een wandeling te gaan maken. Samen met Ron gaan we op weg naar Garderen voor een wandeling door het [Speulder- en Sprielderbos](https://www.wandelzoekpagina.nl/wandeling/groene-wissel-garderen/13722/). Het is nog rustig als we de auto op een parkeerplaats in het dorp zetten en tegen half 10 gaan we op pad.

De wandeling voert al snel langs de buitenrand van Garderen richting De Duinen. Het is hier blijkbaar een populair gebied want we komen hier veel wandelaars maar ook mountainbikers tegen. We lopen hier over een oude duinkam met om ons heel veel oude loofbomen.

{{< img src="img/20190721-gw-garderen-0004-1.jpg" >}}

Na De Duinen gaat de wandeling over in het Speulderbos. Het wordt hier al een stuk rustiger maar helaas laten ook de beestjes zich niet echt zien. Genoeg sporen van wilde zwijnen en herten waar we het dan maar mee moeten doen. Wel horen en zien we behoorlijk wat verschillende soorten vogels om ons heen.

Na een korte pauze bij het Solse Gat lopen we verder naar het Sprielderbos. Ook hier is het lekker rustig tot we bij de doorgaande weg tussen Garderen en Putten komen. Hier verlaten we de bossen en lopen we door het meer agrarische gebied rond Koudhoorn. Het is dan ook gelijk een stuk minder aangenaam door de zon op ons bolletje. Maar gelukkig gaat het al snel weer verder door het bos.

{{< img src="img/20190721-gw-garderen-0029-1.jpg" >}}

Het laatste stuk van de wandeling richting Garderen is weer wat drukker met voornamelijk fietsers. In Garderen zelf is het behoorlijk druk en de Ijscoman doet goede zaken. We zetten de tassen in de auto en gaan ook een lekker ijsje halen; dat hebben we wel verdient na zo'n 15 kilometer wandelen.

Als het ijs op is, rijden we rustig via Voorthuizen, Terschuur en Hoevelaken weer terug naar huis. Ik zet Ron af en eenmaal thuis kan ik weer terugkijken op een geslaagde wandeling.

{{< folder-gallery src="img" >}}