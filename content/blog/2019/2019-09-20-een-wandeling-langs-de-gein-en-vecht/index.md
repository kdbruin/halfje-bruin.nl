---
title: "Een wandeling langs de Gein en Vecht"
date: "2019-09-20"
author: "Kees de Bruin"
description: ""
categories:
    - "wandelen"
tags:
    - "ns wandeling"
    - "gein"
    - "vecht"
---

Met het mooie weer vandaag de NS wandeling Gein en Vecht gelopen. Rustig eerst met de trein naar Abcoude waar de wandeling start. Hierbij weer de nodige NS perikelen zoals een defecte trein maar uiteindelijk een minuut of 20 later dan gepland aangekomen op station Abcoude.

Hier loop ik rustig naar het oude stationsgebouw alwaar ik een eerste uitstapje maak naar het Fort Abcoude. Normaal gesproken is dit fort alleen in het weekend open maar omdat Natuurmonumenten bezig is met voorbereidingen voor een evenement mag ik toch op m'n gemak rondkijken in het fort. Het is het eerste fort van de Stelling van Amsterdam en ook het enige fort gebouwd met baksteen. Dit bleek toch niet bestand tegen brisantgranaten en de latere forten zijn allemaal van beton gemaakt.

{{< img class="column" src="img/20190920-gein-en-vecht-0013-1.jpg" >}}
{{< img class="column" src="img/20190920-gein-en-vecht-0006-1.jpg" >}}

Na het fort loop ik weer terug naar het oude stationsgebouw en vervolg de eigenlijke route langs de Gein. Het is lekker rustig en het uitzicht is, zeker met dit mooie weer, heerlijk weids. Na ongeveer anderhalve kilometer loop ik langs Molen Delphine waar ze druk met onderhoud bezig zijn.

{{< img class="column" src="img/20190920-gein-en-vecht-0032-1.jpg" >}}

Even later ga ik verder richting Fort Nigtevecht waar het nog een stuk rustiger is met het verkeer. Bij de kruising met de liniedijk ga ik het weiland in waar de schapen rustig staan te grazen en mij geheel negeren. Bij de volgende overstap wordt het wat lastiger aangezien er een grote groep koeien mij staat op te wachten. En het lijkt wel voorjaar want sommige koeien rennen springend door de wei. Ach, dan maar weer terug naar de weg en lopen we een klein stukje om om uiteindelijk toch bij Fort Nigtevecht uit te komen. Hier zit het hek wel op slot en vanaf het pad is er niet bijster veel te zien.

{{< img class="column" src="img/20190920-gein-en-vecht-0044-1.jpg" >}}

Het fort achter mij latend loop ik verder naar de Liniebrug over het Amsterdam-Rijnkanaal. Via een kronkelend fietspad loop ik de brug op en vanaf daar heb je een mooi uitzicht over het kanaal. Aan de andere kant is de kronkel nog groter maar hier pak ik de trap naar beneden en vervolg mijn weg naar Nigtevecht zelf. Langs de jachthaven en door het dorp kom ik aan de andere kant weer uit bij het water: de Vecht.

{{< img class="column" src="img/20190920-gein-en-vecht-0066-1.jpg" >}}

De route loopt voor een groot deel langs de Vecht en er passeren een behoorlijk aantal kleine er ook grotere boten. Maar langs de weg is ook genoeg te zien: oude buitenverblijven van welgestelde kooplieden uit de 17e eeuw. Vooral buitenplaats Zwaanwijck ziet er erg mooi uit.

{{< img class="column" src="img/20190920-gein-en-vecht-0108-1.jpg" >}}

Maar tegenover Fort Hinderdam (helaas niet zichtbaar door de dichte begroeiing) laat ik de Vecht achter mij en loop via een smal graspad door de Aetsveldsepolder richting Weesp. De polder met z'n koeien en schapen laat weer een weids landschap zien maar af en toe staat het riet zo hoog dat je weinig anders ziet. Voordeel is wel dat je dan ook rustig de vele ooievaars kunt bekijken die in een weiland naast het pad staan te foerageren.

{{< img class="column" src="img/20190920-gein-en-vecht-0128-1.jpg" >}}

Uiteindelijk gaat het graspad over in een asfaltweg en loop ik Weesp in. Hier maak ik nog even een uitstapje naar twee molens die ik zie. Daarna weer verder door het oude centrum van Weesp met z'n vele kerken op weg naar het station. Nog even wachten voor een open brug en dan weer verder naar het station. Hier aangekomen heb ik nog een paar minuten voordat de trein richting Amersfoort vertrekt dus dat komt mooi uit.

{{< img class="column" src="img/20190920-gein-en-vecht-0162-1.jpg" >}}
{{< img class="column" src="img/20190920-gein-en-vecht-0166-1.jpg" >}}
{{< img class="column" src="img/20190920-gein-en-vecht-0176-1.jpg" >}}

Uiteindelijk is de wandeling van 14 kilometer uitgekomen op bijna 18 kilometer maar het was het zeker waard. Ondanks dat de route voornamelijk over verharde weg gaat, is het niet zo druk dat het storend is. Er is genoeg te zien langs de route, zeker als je tussendoor ook nog wat uitstapjes maakt (want je bent er nu toch) naar de diverse forten en andere verdedigingswerken.

{{< folder-gallery src="img" >}}