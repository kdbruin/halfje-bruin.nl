---
author: "Kees de Bruin"
title: "Tokyo: Een eerste kennismaking met Japan"
date: "2019-10-26"
description: ""
series:
    - "rondreis japan"
categories:
    - "vakantie"
tags:
    - "japan"
    - "rondreis"
    - "tokyo"
images:
-   src: ""
draft: true
---

Na een korte voorstelronde krijgen we het plan de campagne te horen: eerst de railpas regelen, dan pinnen, vervolgens met de bus naar vlak bij het hotel. Voor de railpas moet er nog een formulier ingevuld worden en terwijl we op de railpas wachten is er voldoende tijd om geld te pinnen. Als iedereen de railpas heeft en er genoeg geld is gepinned, lopen we naar de halte voor de bus vanaf de luchthaven naar het hotel.

De rit naar het hotel duurt ruim een uur en we zien langs de route diverse bouwwerken voor de komende Olympische Spelen. We stoppen bij een ander hotel en vanaf hier is het nog zo'n 5 minuten lopen om bij het hotel te komen. Hier krijgen we een uitgebreidere introductie en wordt ook de kamerindeling gemaakt. Ik slaap met John uit Brugge op een kamer. We laten de bagage achter in het hotel en met fototoestel in de tas gaan we op het gemak de wijk rond het hotel verkennen.

Als eerste gaan we op zoek naar een sushi restaurant om zo echt te beginnen met de vakantie, aldus een Japans gebruik. Het wordt een restaurant waar de sushi via een lopende band langs komt en je pakt iets als je het wilt hebben. Echter kun je ook gewoon van de kaart bestellen. Ik beperk me tot een paar verschillende sushi's maar het smaakt toch een heel stuk beter dan de supermarkt zooi die je in Nerdeland kan kopen.

Hierna lopen we door de winkelstraatjes op weg naar de boeddhistische tempel waar we eerst een uitleg krijgen over het hoe en wat van de tempel en het boeddhisme waarna we het tempelgebied betreden via de toegangspoort. Hier staan de goden als wachters aan beide zijden en lopen we onder een grote lampion door. We komen dan op de weg naar de tempel en aan weerszijden zijn hier allemaal winkeltjes. Deze mochten in vroeger tijden op deze plek handel drijven in ruil voor klusjes in de tempel.

Na het passeren van de tweede poort staat er een klein gebouw waar je een omikuji kan verkrijgen, een papieren voorspelling over jouw toekomst. Uit één van de bussen haal ik een stokje met een nummer in het Japans. Na wat patroonherkenning vind ik het juiste laatje met hierin een klein blaadje met hierop een paar wijze woorden:

{{< blockquote title="No. 95 Good Fortune" >}}
Encourage yourself and you will be fortunate.  
You haven't seen a sign of good luck yet, but you will get it in the future.  
Hearing a morning call of a cock, you will have to wait for a chance to come.  
Your time has come, you will be happier like a ship sails before the wind.
{{< /blockquote >}}

Naast deze wijze woorden zijn er een aantal voorspellingen waarvan je er eentje moet kiezen:

 * Your wish will come true.
 * The sick person will not get well so soon.
 * The lost article will not be found.
 * The person you are waiting for will come late.
 * Both building a new house and removal will not cause you any trouble.
 * **It is good to make a trip.**
 * Both marriage and employment are good.

Het maken van deze reis is dus goed! Omdat het een goede voorspelling is, neem ik het briefje mee. In het slechte geval moet je de voorspelling laten verwaaien door het papiertje aan een tak of hek te knopen.

Als laatste loop ik naar de tempel zelf. Het is weer voldoende pracht en praal en alles is goud dat blinkt. Rond de hoofdtempel liggen nog een aantal kleinere tempels en hier neem ik ook nog even een kijkje. Bij een van deze tempels is net een trouwerij aan de gang en dat gaat toch een heel stuk anders dan bij ons.

Tegen een uur of vier lopen we weer richting het hotel en ik haal samen met John nog wat boodschappen voor de volgende dag. Na een verfrissende douche is het een beetje de boel ordenen voor zover dat gaat in de kleine kamer en dan rond half zeven toch nog maar weer op pad om wat te gaan eten. Het plan is ramen maar dat is wat lastig voor de vegetariers onder ons. Probleem is dat veel eettentjes zich richten op een soort eten en bij ramen is de bouillon altijd van varkensvlees getrokken.

Nog ergens anders gekeken maar uiteindelijk toch bij het ramen restaurant uitgekomen. Hier worden we in twee groepjes gesplitst aangezien er in Japan veelal geen plek is voor grote groepen. We bestellen ons eten en even later staat er een grote kom soep op tafel waar je u tegen zegt. Het smaakt heerlijk en het zout kunnen we goed gebruiken. En als je klaar bent met eten wordt er van je verwacht dat je dan gelijk weer de deur uit gaat; natafelen is er in Japan niet bij.

Als iedereen klaar is met eten en heeft afgerekend, lopen we nogmaals naar de tempel welke nu mooi verlicht is. Na een snel rondje gaan we weer terug naar het hotel om daar nog wat te relaxen en dan maar naar bed te gaan. Morgen gaan we onder andere naar een van de mooiere Shinto schrijnen in Tokyo en een mooi uitzichtpunt over de stad.