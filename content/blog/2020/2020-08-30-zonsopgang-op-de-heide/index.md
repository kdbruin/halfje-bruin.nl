---
author: "Kees de Bruin"
title: "Zonsopgang op de Heide"
date: "2020-08-30"
description: ""
series:
    - ""
categories:
    - "wandelen"
tags:
    - "zonsopkomst"
    - "ermelosche heide"
    - "heide"
images:
- src: "img/20200830-ermelosche-heide-0092-1.jpg"
---

Het gunstige weer (regen en zon) zorgt ervoor dat "purple mania" nog wel even verder gaat. En dus sta ik rond kwart voor zes in de nacht naast m'n bed om nog maar weer eens wat foto's van de heide te gaan nemen. De verwachting is een beetje zon en mist dus dat moet toch wel wat sfeervolle plaatjes kunnen opleveren. Alles staat al klaar en rond 6 uur ga ik op weg naar de Ermelosche Heide.

{{< img src="img/20200830-ermelosche-heide-0008-1.jpg" >}}

Het is bijna tijd voor de zonsopkomst als ik de auto parkeer en richting de schaapskooi loop. De schapen zijn al wakker en met hun gemekker op de achtergrond loop ik de heide op. De bewolking is aanwezig maar het is gelukkig niet helemaal dichtgetrokken. Helaas geen mist boven de heide maar wel genoeg vocht in de lucht om toch wat lichtbanen te zien.

{{< img src="img/20200830-ermelosche-heide-0013-1.jpg" >}}

Ik zie nog een paar andere fotografen rondlopen maar verder is het heerlijk rustig. Ik maak een rondje over de heide en het ene fotomoment na het andere komt voor de lens. Als dan ook de zon ineens doorbreekt is het helemaal mooi licht. Wanneer de zon weer achter de wolken verdwijnt loop ik weer verder. Het wordt ook wat drukker op de heide maar er blijft nog genoeg te zien.

{{< img src="img/20200830-ermelosche-heide-0136-1.jpg" >}}

Weer terug bij de schaapskooi staan de schapen al klaar om weer losgelaten te worden maar een van de vrijwilligers geeft aan dat dit nog minimaal een half uur gaat duren. En aangezien de eerste spetters al beginnen te vallen (vervelend als het weerbericht klopt) ruim ik de camera op en loop door een verfrissende bui naar de auto.

{{< folder-gallery src="img" >}}